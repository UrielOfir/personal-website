---
title: מחשבות למכירה
date: 2013-01-02
description: אם אין כל חדש תחת השמש, אז למה החדשות כ"כ מעניינות אותנו? יש בכלל חידוש בחדשות הללו?
slug: thoughts-for-sale
dir: rtl
---
<div dir="rtl">


מדי שעה נעצרים שידורי הרדיו ומעדכנים אותנו ב- 'חדשות'. כ"כ חשוב לדעת מה קורה בעולם, ואי אפשר להישאר שעה אחת בלי עדכון. הרדיו שייך לדור הישן, מי שהתקדם מקבל עדכונים לסמארטפון כל חמש דקות, ואז הוא באמת מעודכן.

אך ההתעדכנות הבלתי פוסקת לא גורמת לנו להיות מחוברים למציאות, אלא מנותקים מהמציאות. אמנם כל אדם מושפע מההתנהלות של ראשי המדינה, והחלטות שמתקבלות בממשלה ובכנסת עלולות להשפיע גם על כל אחד מאיתנו, אבל ההשפעה הזו זניחה לעומת מהלך החיים השוטף שלנו שמושפע בעיקר מההחלטות האישיות שלנו.

לדעת מה בדיוק קורה בממשלה ובכנסת לא יקדם אותנו להיות אנשים יותר טובים ומאושרים. הידיעות בחדשות גם לא מאפשרות לנו להשפיע על החלטות הרשויות, ואפילו לא עוזרות לנו להבין מה באמת קורה, כי רוב הדברים המשמעותיים במדינה קורים מתחת לשולחן בלי שהציבור ישמע עליהם בכלל.

אז בשביל מה לשמוע חדשות? באמת אין זה אלא יצר הרע. אנחנו נהנים, כיף לשמוע חדשות. זה נחמד להתעצבן על ראש הממשלה ולדעת שאין לכעס הזה שום משמעות ואף אחד לא נפגע עכשיו מכך שאני כועס. זה נחמד להתנתק מהמציאות האפרורית מלאת הטרדות שסובבת אותנו ולפגוש עולם עוצמתי ולא מחייב. הרדיו, העיתון (כולל עיתוני-עלוני השבת) והטלויזיה (כן, גם סרטונים באינטרנט זה בעצם טלויזיה) הם נעימים ואינם דורשים מאמץ. פשוט כיף. אז למה לא?

כי אנחנו משלמים על הכיף הזה, גם אם לא באופן ישיר. אנחנו נוסעים ברכב, ובלאו הכי אין מה לעשות וצריך להיות מרוכז בנהיגה ולא להתעפץ, אז נדליק רדיו. אבל כשהדלקנו את הרדיו בחרנו למכור את כח המחשבה שלנו לעורכי התוכניות של הרדיו.

כמעט בלתי אפשרי לשמוע תוכנית ברדיו ולא לחשוב אחר כך על מה שנאמר בה. אחרי שאתה שומע שמאלני שופך את כל דעותיו אתה לא יכול שלא לחשוב לעצמך כמה מצבנו עגום, וכיצד יש להילחם בדעות הרעות הללו. אחרי הפרסומת תזמזם את הדקלומים הקופצניים סביב המוצר הנחשק, וגם תחשוב האם חשבת אי פעם לקנות אותו. אחרי תוכנית על כלכלה תמשיך לחשוב על התוכנית שלך להצלת המשק הישראלי. ואחרי תוכנית טיפשית של ד"שים אולי תחשוב- מה בעצם עשו שם בתוכנית הזאת במשך שעה???

אבל כמעט אף פעם לא יקרה לך אחרי תוכנית רדיו שתשאל את עצמך- איך אני נעשה אדם יותר טוב?

למכור את המחשבה שלנו בשביל ההנאה הרגעית של העיתון והרדיו זה לא מחיר משתלם.
אנחנו צריכים לבחור בעצמנו על מה לחשוב, והיום זה בהחלט אפשרי. קודם כל סור מרע ואל תכניס הביתה עיתונים ועלונים, בזמן נסיעה אל תפעיל רדיו, במקום זה אפשר לשמוע שיעורי תורה קלילים או שירים שיש לך ואתה אוהב. במקום עיתונות אפשר לקרוא ספרים שאנחנו בחרנו לקרוא ובאמת מועילים לנו, בין בקודש ובין בחול.

אני לא חושב שכל אחד יכול כל היום ללמוד תורה בעיון ובשקידה ולא להיחשף לתוכן אחר. אבל אם יש לך כח לשמוע רדיו או לקרוא עיתון, אז בהחלט אתה יכול למצוא צלילים אחרים לשמוע או תכנים אחרים לקרוא. אמנם צריך קצת יותר מאמץ כדי לסדר שיהיה אפשר לשמוע ברכב שיעורי תורה ושירים שאתה אוהב, וצריך קצת להתאמץ למצוא ספר נחמד לקרוא במקום עיתון. אבל המאמץ הזה שווה.

בסופו של דבר, לחשוף את עצמנו לתוכן שישמח וירומם אותנו, זה הכיף האמיתי. זה העדכון האמיתי והחיבור האמיתי למציאות.

{{< giscus lang="he" >}}
</div>
